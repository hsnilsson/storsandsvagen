---
title: Elkablar
date: 2020-12-04T11:07:29.200Z
description: Elkablar
image: img/oip.jpg
---


Elkabel i diken.

För att få god avrinning i diken under våren behöver vägen dikesplogas. Det har inte varit möjligt att utföra eftersom det finns elkabel som ligger grunt eller t.o.m. synligt i vissa diken. Det innebär inte bara för den som utför plogningen utan för alla som på något sätt arbetar i dikeskanterna en stor fara. Utebliven dikesplogning medför att vägen torkar upp mycket sämre och att den slits på ett onödigt sätt. För att förebygga olyckor och möjliggöra dikesplogning är det av största vikt att elkabel grävs ner på ett riktigt sätt.

Kabel mellan stolpe och fastighet ska grävas ner 60 cm. Löper kabeln under dike ska den ligga 60 cm under dikets botten. Kabeln kan man gräva ner själv. Kan man inte gräva 60 cm, p.g.a. berg eller andra hinder, lägger man skyddsrör. Elinstallatör kan hjälpa till med vilken typ av rör som ska användas.

Om fastighet har mätarskåp på stolpe och vill flytta mätarskåpet till fastigheten gör man det enklast genom att kontakta en elinstallatör som i sin tur gör en föranmälan till Vattenfall. Vattenfall gräver utan kostnad fram till tomtgränsen medan fastighetsägaren bekostar grävning på tomten. Fördelen med att ha mätarskåpet på fastigheten är att Vattenfall har ansvar fram till mätarskåpet, bra vid eventuella driftsstörningar.

Förutom grävning på tomt bekostas mätarskåp och installation av fastighetsägare. Vid flytt av mätarskåp är det praktiskt att samtidigt kontrollera om kabeln uppfyller dagens krav.